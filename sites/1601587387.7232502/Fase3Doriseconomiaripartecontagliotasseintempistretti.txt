Fase 3, Doris: economia riparte con taglio tasse in tempi stretti
Roma, 9 set. (askanews) -"Per me è una contraddizione: si vuole rilanciare l'economia senza tagliare le tasse" e "se si vuole stimolare l'economia, bisogna farlo in tempi stretti". Lo afferma il presidente di Mediolanum, Ennio Doris, in un'intervista a La Stampa commentando le indiscrezioni sulle linee guida del recovery fund.
"Perfino negli Stati Uniti i membri della Fed pensano che sia necessario abbassare le imposte - prosegue - Sono lo strumento di politica economica più efficace ed efficiente, si stimolano i consumi dei consumatori e gli investimenti delle imprese. Un taglio delle tasse non è sostenibile nel tempo? Ma se l'economia migliora le entrate aumentano. Se le tasse calano, l'evasione diminuisce".
Sul fronte bancario Doris vede nuove fusioni in arrivo: "È inevitabile, la tecnologia ha cambiato il settore. Per noi il problema non si pone: siamo nati senza sportelli, perché guardando ciò che accade negli Usa avevamo capito che tutto sarebbe mutato" mentre per quanto riguarda Mediobanca in particolare afferma: "Del Vecchio è un genio nel suo settore, non credo che disferà tutto quanto di buono è stato fatto in Mediobanca, dove siamo investitori di lungo termine e di cui apprezziamo la strategia di diversificazione impressa dall'attuale management".
