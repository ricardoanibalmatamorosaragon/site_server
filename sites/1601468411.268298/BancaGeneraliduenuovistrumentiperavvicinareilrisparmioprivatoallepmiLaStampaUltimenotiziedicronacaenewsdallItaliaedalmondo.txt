Banca Generali, due nuovi strumenti per avvicinare il risparmio privato alle pmi  - La Stampa - Ultime notizie di cronaca e news dall'Italia e dal mondo
Menu di navigazione
L’ad Mossa: bene la garanzia dello Stato ma per incentivare gli investimenti servirebbe una detassazione, anche parziale, degli andamenti negativi
Il problema italiano per la ripartenza dopo il coronavirus sembra quello di convogliare il risparmio privato verso l’economia reale. Tra i banchieri più attivi in materia c’è Gian Maria Mossa, ad di Banca Generali.
E’ davvero così?
«Più che un problema è un’opportunità. Il risparmio privato è una colonna del nostro Paese e va protetto e valorizzato al meglio. Il lungo periodo di tassi a zero sui mercati e l’impatto della recessione rischiano di aumentare le incognite e la volatilità. Abbiamo visto come le famiglie stiano cercando rifugio ai propri risparmi nella liquidità dei conti, che non è sempre il modo più funzionale per proteggere quanto accumulato con fatica poiché vi è sempre un costo e un impatto inflattivo. La sfida di chi come noi si occupa di protezione patrimoniale è cercare di offrire nuove soluzioni per tutelare questi risparmi, provando a creare valore sostenibile dagli investimenti per i clienti, ma anche in modo più ampio per il sistema economico. In questo contesto i mercati privati, intesi come i finanziamenti alle imprese o a progetti economici per la ripresa, offrono oggi una dinamica rischio-rendimento molto interessante. Vi vedo quindi un’opportunità per avvicinare il risparmio privato ad aziende anche non quotate e all’economia in generale, seguendo l’esempio delle iniziative fatte finora solo da investitori professionali. A patto ovviamente di un attento controllo del rischio e di un’accurata diversificazione».    
Cosa state facendo a riguardo in Banca Generali?
«Abbiamo lanciato un contenitore di soluzioni e servizi a favore delle imprese. BG4Real si basa su due pilastri: il primo riguarda la consulenza per tutti i bisogni dell’imprenditore e dell’azienda in ambito patrimoniale e sulle operazioni straordinarie; il secondo ha l’obiettivo di aiutare nel lancio di nuove soluzioni di investimento per avvicinare il risparmio privato all’economia reale. Presentiamo infatti due nuovi strumenti come un fondo di investimenti alternativo (Fia) e un prodotto di investimento dedicato alle pmi non quotate (eltif), che hanno l’obiettivo di diversificare una parte del portafoglio della nostra clientela anche sul premio per il rischio liquidità. E lo fanno puntando su finanziamenti all’economia europea e alle pmi italiane, portando così un contributo concreto alla ripresa in un momento molto difficile per tutti».
Quanto risparmio pensate di mobilitare?
«Negli ultimi due anni abbiamo messo a disposizione delle aziende non quotate oltre 1 miliardo di crediti attraverso innovative cartolarizzazioni di finanziamenti. Abbiamo forti competenze nell’analisi di questi strumenti e nelle soluzioni di lungo termine. Ci aspettiamo molta attenzione dalla clientela, tenendo sempre presente che si tratta di strumenti in cui diversificare una piccola parte del portafoglio, tra il 10 e il 20 per cento massimo, per una durata di 6-7 anni. Sempre nell’ambito delle cartolarizzazioni attiviamo finanziamenti per 40 milioni nelle pmi del Nord-Ovest tramite la partner fintech Credimi, che raccoglie le domande dei prestiti mentre noi mettiamo i risparmi. Un esempio di risparmio privato a sostegno dell'economia reale con una soluzione innovativa garantita da Fondo di garanzia, Fondazione Crt e Finpiemonte».
L’idea di una garanzia di stato per gli investimenti diretti alle pmi che esportano come suggerito da Savona è praticabile?
«E’ evidente che in presenza di garanzie di stato sia decisamente più facile avvicinare risparmio privato a questo tipo di soluzioni. Noi abbiamo già colto questa opportunità in due occasioni: la cartolarizzazione di crediti di aziende esportatrici con garanzia Sace ed il finanziamento a pmi con garanzia tra l’80 per cento e il 90  da parte di Mcc. Per smobilizzare la liquidità sui conti ed aiutare il risparmiatore ad una più efficiente gestione del risparmio, anche con una componente di soluzioni illiquide, occorrerebbe introdurre una logica paracadute con possibilità di detrarre almeno in parte l’andamento negativo degli investimenti con l’obiettivo di rimanere investiti e magari mediare proprio nei momenti di maggiore tensione. E’ un tema anche psicologico per aiutare ad allungare gli orizzonti temporali di impegno. Così facendo si potrebbe avviare un circolo virtuoso di valorizzazione del risparmio privato che avrebbe come effetto positivo anche un ritorno degli investimenti di medio periodo».
Spesso gli investimenti finiscono all’estero in cerca di maggiori rendimenti, è così sbagliato?
«La diversificazione è il principio base del risparmio per evitare di concentrare i rischi, ma non è solo in termini di area geografica: riguarda anche i diversi attivi su cui investire, i mercati in cui esporsi e gli approcci gestionali da seguire. Il tema è affidarsi a professionisti in grado di comprendere le esigenze e guidare nella difficile selezione delle proposte. Con la nostra soluzione Bg4Real il focus è proprio quello di far comprendere che si possono trovare rendimenti anche in ambiti diversi da quelli tipici come le azioni o le obbligazioni quotate. E lo si può fare dando una mano al Paese e alla ripresa proteggendosi dai rischi di volatilità e forti oscillazioni dei mercati stessi».
Se dovesse consigliare qualche investimento specifico a un piccolo risparmiatore cosa suggerirebbe?
«Non sono negativo sui livelli dei mercati azionari sebbene richiedano molta attenzione e siano fortemente sbilanciati verso alcune aree tematiche, come la tecnologia. I due consigli sempre validi per un piccolo risparmiatore sono quello di avviare una forma di risparmio periodico, anche per piccole cifre, sulla crescita mondiale, quindi sulle azioni in una logica pluriennale, e poi affidarsi ad un professionista nella consulenza per definire priorità ed obiettivi».
Cosa sconsiglierebbe assolutamente in questa fase invece?
«Il fai da te improvvisato e provare a rincorerre le montagne russe dei mercati. Nessuno s’inventa trader professionista. Tra febbraio e marzo le borse han perso il 40 per cento del valore salvo poi recuperarne gran parte. Alcune valutazioni oggi sono molto elevate considerando la recessione che dilaga ovunque nel mondo, ma certamente gli stimoli e l’impegno dalle banche centrali è molto consistente».
Fate parte del gruppo Generali, quali sinergie avete con le assicurazioni?
«Abbiamo grandi sinergie non solo negli investimenti assicurativi, ma in generale nella cultura orientata alla crescita sostenibile e al risk management. La protezione è nel dna del nostro gruppo e anche noi come Banca private abbiamo un approccio distintivo nel controllo del rischio per i clienti. Lavoriamo molto bene combinando le rispettive competenze in alcuni segmenti di asset management per le unit linked di gruppo, e offriamo i punti di forza che Generali investments sa offrire negli investimenti. Soprattutto condividiamo l’esigenza di dare un segnale a supporto dell’economia reale ed in questo senso il ruolo di Generali è fondamentale, facendo da anchor investor per tutte le iniziative che stiamo lanciando».
Banca Generali potrebbe essere un polo aggregante in futuro?
«Siamo una realtà che è cresciuta da 26 miliardi di masse quando sono arrivato nel 2013 a quasi 70 miliardi di masse in gestione. Siamo la terza banca private in Italia e negli ultimi 2 anni abbiamo avuto 3 operazioni straordinarie, non tanto rivolte alla crescita degli asset bensì all’acquisizione di nuove competenze. Ci guardiamo sempre in giro con attenzione per cogliere le migliori opportunità, ma in questo momento non abbiamo sul tavolo dossier particolari».
A proposito del consolidamento del settore bancario, come valuta l’offerta di Intesa su Ubi?
«La crisi porterà ad un’accelerazione del consolidamento e l’offerta importante di Intesa su Ubi ne è la prova. Il sistema bancario sta affrontando la sfida della digitalizzazione e la necessità di trovare un nuovo assetto di redditività su cui ricostruire le proprie basi. Nel nostro piccolo, come banca specializzata nella gestioni di patrimoni, abbiamo sempre puntato su un sistema aperto con un forte orientamento all’innovazione. Questo ci rende competitivi per continuare a crescere, ma mantenendo sempre al centro il valore della relazione di fiducia tra i nostri consulente e i risparmiatori».
Codice Fiscale 06598550587
P.iva 01578251009
