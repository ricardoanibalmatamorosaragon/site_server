Industria del risparmio gestito, Fineco Am lancia il bollino “No Performance Fees”  - Messaggero Veneto 
Un passo coraggioso che sicuramente darà un’indicazione a tutto il settore
In pochi le conoscono. Le performance fees, le commissioni di incentivo che possono pesare anche mensilmente sui portafogli dei clienti dei fondi comuni d’investimento, sono da sempre il balzello più controverso nel mondo del risparmio gestito. Contribuiscono ad ampliare i margini delle case di gestione anche nelle fasi di mercati in calo. Stando ai dati di settore, in Italia nel 2019 queste commissioni hanno totalizzato 800 milioni di euro per l’industria. I primi mesi del 2020 hanno portato altri 90 milioni, nonostante il quadro complesso sui listini.
Ora arriva una novità su questo fronte. A lanciarla è Fineco Asset management, realtà di gestione del risparmio nata due anni fa nel gruppo Fineco Bank e che oggi conta su 14 miliardi di masse in amministrazione, con oltre 100 prodotti offerti alla clientela. La società ha lanciato il bollino “No Performance Fees”, per sensibilizzare l’intero settore del risparmio gestito sull’impatto delle commissioni di performance sulla sostenibilità del business e sulla relazione con il cliente finale.
La decisione presentata oggi ai media in streaming da Fabio Melisso, Ceo di Fineco Asset Management è inserita negli sforzi di attenzione per l’aspetto della sostenibilità. «E’ un tema molto importante, estremamente attuale e che ci coinvolge tutti non solo come attori dell’industria del risparmio ma anche come comunità in generale - ha detto Fabio Melisso -. Ci siamo chiesti che cosa significa davvero per noi essere sostenibili e se davvero è sufficiente applicare in modo ortodosso i principi di Esg alla costruzione del portafoglio». La risposta ha coinvolto l’aspetto delle commissioni applicate alla clientela finale che riguardano però anche la catena delle reti e dei consulenti. «In questo senso il tema della sostenibilità si sintetizza anche in una giusta remunerazione di tutti i prodotti che vengono erogati – ha aggiunto Fabio Melisso -. Dal nostro punto di vista gli 800 di euro di performance fee incassati dall’industria dell’asset management rendono insostenibili alcuni prodotti».
Per il top manager, la decisione di Fineco Am potrebbe rappresentare per l’intera industria dell’asset management l’inizio di un nuovo percorso, anche di educazione finanziaria verso i propri clienti. E magari potrebbe diventare l’occasione per modificare l’approccio verso questo tipo di prassi.
«In quanto asset manager, abbiamo grandi responsabilità verso il mondo che ci circonda e le strategie di investimento sostenibili ci permettono di adempiervi. Ma costruire portafogli applicando filtri non può bastare. Il nostro essere sostenibili deve includere il ‘giusto prezzo’ a beneficio concreto di tutti i nostri stakeholders: clienti, consulenti e azionisti – è stato il commento di Fabio Melisso -. Oggi vogliamo promuovere il concetto di sostenibilità evoluta, che passa dal principio di fair price, vale a dire giusta remunerazione del servizio erogato alla clientela. Per farlo, proponiamo un bollino No Performance Fees che permetta a tutti gli stakeholder di distinguere quei fondi di investimento e quegli asset manager che non applicano le commissioni di performance, una componente addizionale di costi a danno dei risparmi della comunità. Insomma, vogliamo identificarci come operatori pienamente sostenibili». 
Via Ernesto Lugaro n. 15 - 00126 Torino - P.I. 01578251009 - Società soggetta all'attività di direzione e coordinamento di GEDI Gruppo Editoriale S.p.A.
I diritti delle immagini e dei testi sono riservati. È espressamente vietata la loro riproduzione con qualsiasi mezzo e l'adattamento totale o parziale.
